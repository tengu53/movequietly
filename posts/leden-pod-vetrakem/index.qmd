---
title: "Co se v turbulentním březnu povedlo"
author: "Edgar Walden"
date: "2022-01-25"
categories: [doma, as time goes by]
image: "omitky.jpg"
filters:
   - lightbox
lightbox: auto
---

Celkově letošní zimu opět zvládáme trochu líp, než tu předchozí. Ale stále je prostor, co vylepšit. Proč o tom pořád píšu? Řeknu vám drobné tajemství. Opakuju to tady furt, ale asi je to pro mě **téma**. Na zimu na venkově se prostě člověk musí připravit. A tou přípravou nemyslím jen pořídit si tlustý svetr a předplatné Netflixu, nebo tak něco.

![Omítky](omitky.jpg)

Utěsňuju škvíry, kudy do domu proudí chladný vzduch. Utěsňuju trhliny ve svém zdraví, v sebevědomí a v klidu. A že je pořád na čem pracovat. **Plechovka kávy z Lidlu jako kotevní bod v chladné temnotě...** No jo, zima na lontě člověka vymáčkne na dřeň...

Ve svém okolí mám pár lidí, kteří také touží po úniku z města na venkov. Většinou u nich nejde o nějakou touhu být blíž přírodě nebo tak něco, ale spíš je to dáno cenou nemovitostí v Brně a blízkém okolí. Pokud teď chcete dům, musíte dál. Takže ne třeba Moravský kras, ale Bruntálsko nebo Břeclavsko. Slyšeli jste třeba někdy o městě s názvem **Odry**? Já donedávna taky ne, ale dovedu si představit, že bych se tam přestěhoval. Každopádně je ale dobré pozorovat, že městští lidé kolikrát moc přesně neví, do čeho se migrací na *lont* chystají. Ani já to nevěděl. Udělal bych to znovu? Jako tu cestu z města...  Jo, ale jinak a lépe.

Zatímco v paneláku v Brně žijete v pěkném a pohodlném bezčasí, na venkově na vás dýchne **cyklický čas** a jeho dynamika. Ve městě se nestaráte o teplo, světlo, odpad. Jídlo máte obvykle pár kroků. Doma stejná teplota, ať je venku příjemných dvacet, nebo minus deset. No dobře v létě možná vedro, ale jste od těchto věcí odtrženi, zatímco na venkově ne. V létě je pohoda. To jste pořád venku, večer sedíte na dvorku, něco popíjíte, často máte oheň a špekáčky, spíte pod stanem na zahradě, nebo pod širákem na karimatce. Okolo běhají děti - vaše i sousedovic. A psi - váš a sousedovic. Prostě kočovnická pohoda. Ale pak přijde zima, což na instagramových obrázcích vypadá dobře, ale v praxi jde většinou o vlezlé chladno/vlhko, tmu a blátivé cesty. A s tím se musíte vyrovnat. *To není stížnost, to je prostě fakt*, se kterým je nutné počítat a od kterého je potřeba se nějak odrazit při designu vnějších věcí a vnitřního psychického prostoru.

## Topení je základ

No jo, tohle jsem v rámci loňska trochu podcenil. Letos kvůli vysokým cenám elektřiny topíme víc dřevem, spotřebujeme zhruba 5 m3 dřeva za topnou sezónu. Dřevo koupit na jaře, ale raději tak dva kubíky navíc. Třeba aby bylo čím vytopit indiánskou saunu. Začátkem léta nařezat a nasekat. Přes léto nechat vyschnout - dva roky jsou ideální, ale i jedno léto IMHO stačí. A co je nejdůležitější. Během léta si prostě občas uvědomit, že *"winter is comming"* a nedpocenit přípravu. Hodí se také záložní dřevěné brikety - topí fakt dobře a pokud uvěříme výrobcům, že nahradí dřevo o pětinásobku svého objemu, tak nevychází zas tak draho, jak by se mohlo na první pohled zdát.

## Naložená zelenina

Vypěstovat nějaké ovoce a zeleninu je jen jedna část problému. Ta druhá je, jak to všechno zpracovat. Produkty se dají různě vyměňovat s lidmi, kteří to mají podobně. Ale v našem případě není těch vypěstovaných věcí zase tak moc. Takže jde o to spíš všechno adekvátně uskladnit a zakonzervovat. Týká se třeba dýní, které nám letos zplesnivěly, ale jablka se podařilo uskladnit docela dobře. Dostali jsme také **pytel brambor**, takže teď pozoruju, jak to s ním půjde. Občas neplánovaně dostanete čerstvého králíka - mrtvolku s nožičkama a hlavou - hnedka zpracovat a šup s ním do trouby. 

Jablka jsme průběžně sušili -- gut. Ale rád bych i víc zeleniny naložil. Právě třeba u kysaného zelí totiž tuším jeho velký potenciál v rozhánění zimních depek. Dtto okurky. A konečně kimčchi. Takže velký úkol na léto -- koupit zelák a už nakrouhané zelí a zaměřit se na tohle. Navíc ceny potravin rostou, takže umět uskladnit metrák brambor, sud zelí, a třicet sklenic naložených okurek - v obchodě stojí 60 Kč/sklenice, peklo - to všechno by se mohlo stále více hodit. V delším časovém horizontu pak klobásy a sušené maso. Ale to jen s mírou. Výhledově nákup pšenice a žita a mlít vlastní mouku.

## Přizpůsobit prostor

Jasně, takový ten designový domácí minimalismus může být docela cool, ale v podmínkách zimního venkovského mordoru moc nepomáhá. Je mnohem lepší se zaměřit na pohodlí, v takové - řekněme - přízemnější formě. *"Domácí útulnost je blaženě psychotická,"* píše [Venkatesh Rao](https://www.ribbonfarm.com/series/domestic-cozy/).) Nevím přesně, jak to myslel, a zrovna psychózy bych si z dobrých důvodů do huby moc nebral. Ale něco na tom bude. Protože **domácí pohodlí**, to je to, oč tu v zimní tmě běží. Kafe a čaje, teplo, měkká deka na pohovce a vařit si dobré jídlo. Občas jsem se přistihl, že mě ve slabých chvilkách dojímá i **kýčovitá plechovka kávy z Lidlu**. Creepy, vím, ale zima v bahně dělá svoje. A najít si smysluplné vnitřní aktivity - jóga, chi-kung, tajči, hra na hudební nástroje, programování, bastlení, broušení nožů... Možnosti tu jsou... 

## No a co se v lednu povedlo?

- Máme elektřinu v téměř celém patře a začali jsme dělat omítky v prvním dětském pokoji. Malými kroky a o to vytrvaleji pokračujeme vpřed - do léta budou mít děti pokoj.
- Zasázel jsem česnek - jeden lednový týden nemrzlo, takže stroužky namořené Sulkou putovaly do země. Bude ho více - v česneku jsme soběstační - něco rozdáme, něco spotřebujeme.
- Zpracovávám osevní plán - no spíš takovou úvahu. Letos bude rok rajčat, brambor, ředkviček, hrášku a křenu. Samozřejmě také obligátní dýně.