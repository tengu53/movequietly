---
title: "Silvestr v domě pod Větřákem"
author: "Edgar Walden"
date: "2024-01-02"
categories: [lifespan]
image: "vetrak.png"
filters:
   - lightbox
lightbox: auto
---
![Větrný mlýn v krajině](vetrak.png)

Souhrou okolností jsme Silvestr oslavili doma. No oslavili... Nevím jak D., ale mě na nějaké "party hard" už příliš neužije. V podstatě mi stačí jednou ročně vánoční večírek s kolegy z práce a tím moje potřeby v této oblasti téměř končí. No jo stárnu a už mi stačí jen nudně zírat do zahrady. 

Silvestra jsme původně plánovali "oslavit" u ohně v Hostišové, kde je nějaká akční a myšlenkově spřízněná komunita lidí, kteří se motají okolo ekologických staveb. Nic velkého, jen oheň, špekáčky a nějaká muzika, no alkohol a cca v 8 zpátky. 

Ale den před tím nás vysílila návštěva Zoo Lešná - je to super nápad jezdit do zoo v zimě, protože nikde nejsou žádná zvířata ani lidi. Navíc s náma měla jet Katka, které ale do toho hodil vidle její jednoroční Mikuláš, páč blil nebo tak něco. A tak jsme zůstali doma.

Takže jsme koupili nějaký sýr, dvě plechovky piva, měli jsme i nějaké víno, které prý posbírali pozdě... Takže pohoda. Děti šly spát, s D. jsme se koukli na film a nakonec jsme proti plánu vydrželi být vzhůru až do půlnoci. A tady nastalo jedno pro mě nepříjemné překvapení, byť očekávané - ohňostroje. Nemám je rád, ale překvapilo mě, nakolik se jich bojí fena. Nervozně nám chodila po obýváku, klepala se a  strachem smrděla. Nechápu, že lidi ve vsi, z nichž většina nějakého čokla stejně má, tolik holdují petardám... Takže jsem byl ještě do jedné hodiny vzhůru a uklidňoval psa.

A jasně, mám máslo na hlavě, protože v šest večer jsme odpálili nás ohňostroj - koupili jsme v Kojetíně za 300 Kč takovou krabičku, z níž s burácením vyletěla dvě světýlka do vzduchu a asi deset dalších vodorovně do okolí. Za deset vteřin bylo po tom, dobře investované peníze teda..., a šli jsme domů.

A před půlnocí jsem omylem vylil na zem, téměř plnou plechovku piva, ale jinak pohoda.  Jak každý rok mi začíná **suchý leden** a **polosuchý únor**, novoroční předsevzetí si nedávám, jen si tak v digitální zahradě vždycky sepisuju takový *rámec svého letošního životního ubírání* (neveřejný). A ten už mám. Plány by byly, ale o těch někdy příště.    